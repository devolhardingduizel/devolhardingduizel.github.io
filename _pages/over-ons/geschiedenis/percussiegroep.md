---
title: Percussiegroep
permalink: /over-ons/geschiedenis/percussiegroep/
---
# De geschiedenis van onze percussiegroep

Naast het fanfareorkest werd er na de oprichting van de fanfare in 1964 ook een opstart gemaakt met de drumband van de vereniging onder leiding van instructeur Dhr. Teurlinkx die al in 1967 werd opgevolgd door Dhr. J. Bierens uit Eersel.
Onder leiding van Dhr. J. Bierens maakte de drumband een voortreffelijke groei en ontwikkeling door en bereikte uiteindelijk de 1e afdeling.
Dhr. Bierens bleef ca. 10 jaar in dienst als instructeur tot hij op 8 september 1977 werd opgevolgd door dhr. H. van Rooy uit Veldhoven.
De aanstelling van Dhr. H. van Rooy als instructeur is van doorslaggevende betekenis geweest voor de drumband, want maar liefst 23 jaar lang heeft zij gebruik mogen maken van zijn diensten en werden er vele successen geboekt.
Op 27 oktober 1996 werd onder zijn leiding deelgenomen aan een podiumconcours in Hoogeloon en werd er een 1e prijs behaald bij deelname in de 1e divisie.
Aan deze lange samenwerking kwam een einde toen Dhr. H. van Rooy op 19 maart 2000 werd opgevolgd door Dhr. C. Pas uit Breda. Met deze instructeur werd een roerige periode doorgemaakt en werd tijdens deelname op 14 oktober 2001 aan het concours in Goirle een 1e prijs behaald in de introductieafdeling, en beoordeeld in de 2e divisie.
Vanaf 19 oktober 2003 staat de drumband onder de bezielende leiding van Dhr. Jacques Lormans uit Weert, die eveneens de opleiding van de leerlingen onder zijn hoede heeft genomen. In 2005 heeft de drumband in Etten-Leur deelgenomen aan het podiumconcours en niet zonder succes.
In 2005 werd door Dhr. Jacques Lormans het initiatief genomen om de drumband om te vormen naar een percussiegroep met meer muzikale mogelijkheden waardoor zowel voor de leden hiervan als voor het publiek een aantrekkelijker repertoire kan worden geboden.

In mei 2015 is Dhr. Jacques Lormans gaan genieten van zijn welverdiende pensioen en is het stokje overgenomen door instructeur Dhr. Marcel van Vught.
