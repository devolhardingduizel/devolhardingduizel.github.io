---
title: Fanfare
permalink: /over-ons/geschiedenis/fanfare/
---
# De geschiedenis van onze fanfare

De vereniging werd in 1964 opgestart met Duizelse muzikanten die, wegens het ontbreken van een muziekvereniging in Duizel, noodgedwongen waren uitgeweken naar verenigingen in de omliggende dorpen.
In dat jaar werd tevens gestart met een opleiding voor nieuwe muzikanten.

Dankzij het enthousiasme van deze groep muzikanten en nieuwelingen en de inzet van de eerste dirigent van “De Volharding”, Dhr. J. Hendriks uit Valkenswaard, was het mogelijk om al binnen een jaar na oprichting, en wel op 16 augustus 1965, het eerste optreden van de fanfare te verzorgen.
In de aanloopfase van de vereniging slaagde deze dirigent erin om de fanfare te leiden naar de 2e divisie.
Helaas moest Dhr. Hendriks wegens gezondheidsredenen op 20 augustus 1982 besluiten zijn werkzaamheden bij de vereniging te beëindigen. Al snel slaagde het bestuur erin om een opvolger te vinden en op 4 oktober 1982 werd Dhr. Mart van Winkel benoemd als dirigent.
Met hem werd op grote wijze in september 1989 het zilveren jubileum van “De Volharding” gevierd.
Dhr.  Mart van Winkel bleef gedurende 10 jaar in dienst totdat hij op 16 september 1992 werd opgevolgd door Dhr. Han Vogel uit Veldhoven.
Hij leidde gedurende zijn dienstverband als dirigent het fanfareorkest tijdens de viering van het 30 jarig jubileum in 1994 en van het 35 jarig jubileum in 1999, terwijl de deelname aan het muziekconcours in Loon op Zand op 26 november 1995 zeer succesvol werd afgesloten met een 1e prijs en promotie naar de 1e afdeling.
Helaas moest Dhr. Han Vogel na bijna 8 jaar, wegens familieomstandigheden in 2000, afscheid nemen van onze vereniging. Het bestuur slaagde erin de vacature in te vullen met het aanstellen in april 2000 van Dhr. Huub Lommers uit Drunen.
Na een turbulente periode werd de laatstgenoemde dirigent in 2002 al opgevolgd door Dhr. Dirk van de Weyer uit Tilburg, waarmee een nieuwe weg is ingeslagen. Met hem heeft het fanfareorkest op 12 december 2004 deelgenomen aan het muziekconcours in Etten-Leur waarbij 74 punten zijn behaald.
Na een geslaagde samenwerking van 5 jaar tussen dhr. Dirk van de Weyer en onze vereniging is deze dirigent in 2007 opgevolgd door Dhr. Robert Theeuwen uit Helenaveen. Samen met hem heeft het fanfareorkest op 28 november 2009 deelgenomen aan het muziekconcours in Veldhoven. Hier werd met meer dan 80 punten, de 1e prijs behaald in de 3e afdeling.

Na ons 50 jarig jubileum in september 2014 heeft Dhr. Robert Theeuwen afscheid genomen als dirigent. Hij is in februari 2015 opgevolgd door de heer Gert Verrydt uit Poppel, België.
